Att anlägga en humlegård

Humlen ska växa fristående längs ett någorlunda vertikalt stöd, har man flera sådana stöd på rad har man en humlegård och det var just en sådan byggde vi idag. Inspirationen kommer från Hallertau \wad länk. Där har de långa rader av vajer som hänger mellan telefonstolpar, och från vajern hänger det ned vertikala linor som humlen växer på. Vi har på sin höjd bara en planta (om den ens överlever) men prio 2 för Bryggans Bryggeri mission är to solve imaginary scaling issues at scale \wad Backman. I nuläget fokuserar vi på en länga där 2-3 stänger kan växa. Skissen från tidigare inlägg är något reviderad, istället för att ha en hård ställning som går att fälla så använder vi 2 störar med en horisontell lina emellan. Denna lina löper i öglor längs med stören ned till ett fäste på ena stören och en knape i andra vilket göra att linan kan sänkas ned till en hanterbar höjd. I den horisontella linan kan vertikala linor fästas och sedan dras ned till marken och på dessa kan sen humlen växa.

Planteringsplatsen är som bekant längst upp på potatisåkern på Ängö. De två stängerna skapades av ett nedfällt ungträd, dessa är ca 4m höga. Att få ned dessa i marken är besvärligt eftersom det är svårt att driva ned en slägga i toppen på stången på den höjden. Lösningen var att plundra storbondens lada på två gamla hederliga störar, driva ned dessa en meter i myllan och sedan skruva fast stängerna längs med den. Med lite känsla kunde man sedan slå ytterligare några slag på störarna för att även få ned trädstängerna någon decimeter ned i jorden för ökad stabilitet. Vi valde att inte dra fast en tvärslå för att säkra upp än mer, höststormarna får avgöra om vi har skämt ut oss eller inte.

Stolparna restes alltså med linan redan löpandes i metallöglor vi borrat fast i dem. När stängerna väl är uppe så går det alltså inte att komma åt toppen men linan kan hissas ned och sen upp igen. Eftersom vi i nuläget bara har en planta så sänkte vi linan och knöt fast en lina på mittemellan stängerna. Den andra änden fästes i en vedklabbe som hade fått några insågade hullingar. Denna trycktes lite halvhjärtat ned i marken och med det var humlegården färdig.

Humleplantan planterades under högtidliga former, nydöpt till Nelson, i en stillsam ceremoni bevittnad av mig (Jakob), Storbonden, Nelsons blivande amma och alla Orusts knott. Vi tränade honom runt den nylonlinan och önskade honom all lycka i framtiden. Det är väl optimistiskt att förvänta sig en skörd i år men om allt går väl så bör han kunna växa 1-2 meter, få ett rejält rotsystem och sedan kunna ge kottar nästa sensommar.

Ps. Jag fick bud från Nelsons amma och matmor just idag och hon hälsar att de äldsta bladen har blivit väl solkyssta och bleknat till vita men att han pinnar på bra, medsols runt linan, särskilt efter att han blivit lite uppstagad, skyddad mot stormen.
