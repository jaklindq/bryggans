Jonathan tömde fickorna hos Ali Express et al. och  ett par veckor senare började det dimpa ned paket med massa godsaker. Framförallt var det en ny pump från BrewPi, https://store.brewpi.com/mashing/brewing-pumps/td5-24v-brewing-pump. Vi hade en billig rackare till pump under en halv bryggning, men handhavandefel i kombination med dålig kvalitet gjorde att vi körde sönder den redan under lakning. Grejen med en pump är att den gör bryggprocessen tre gånger så rolig från sekunden man kopplar in den. Utan pump är det ett evigt flyttande av kokkärl och mäsktunna för att kunna förflytta vätskan mellan dem, men med pump är det bara att trycka på en knapp. Dessutom kan man cirkulera mäsken under mäskningen vilket gör vörten märkbart klarare eftersom den kontinuerligt filtreras genom maltbädden. Dessutom adderar pumpen en Wallace&Gromit-dimension som gör bryggningen så mycket roligare.
Vår nya pump drivs av 24V DC så utöver själva pumpen kopplade vi upp ett nätaggregat och en manuell kontrollkrets som styr effekten på pumpen. På sikt vill vi såklart ha automatisk styrning på pumpen men i nuläget har vi bara ett relä och det gör mest nytta på värmeelementen.
Angående relästyrningen så fick vi äntligen det att fungera. Vi har båda varit lite nojiga att leka med 220V AC men efter en uppmaning från Andreas,  hyresvärd tillika bror till Jonathan, om att sluta vara töntar så klippte vi upp en grendosa och bröt kretsen med vårt relä.
Vi har ett solid state-relä, https://www.sparkfun.com/products/13015 och alltså inte ett relä med en spole som mekaniskt bryter kontakten när den blir strömförande. På det senare skapar varje till- och frånslagning en mekanisk slitning och livstiden påverkas därefter. Solid state-relät däremot är en kvantmekanisk innovation som i teorin inte tar det minsta skada av att slås på och av.

Vi har också haft en hel del strul med våra termometrar, dels diffande temperaturer till följd av fel resistorer (tror vi) och dels ett evigt glappande eftersom vi inte fick tag i rätt sladdar. Prototypkablar som var hane-hane var slut när vi köpte dem så vi drogs med hane-hona och hemmasnickrande kopplingar för att matcha dessa till Arduinon med mycket blandat resultat. Men nu har vi riktiga termometrar https://store.brewpi.com/temperature-control/threaded-onewire-temperature-sensor. Elektroniken är den samma men dessa nya är bara själva termometerhuvudet som sitter direkt på en NTP-koppling som på andra sidan mynnar ut i en vattentät koppling till en lång kabel vilket gör att vi kan hålla elektroniken borta från all vätska.   

Hursomhelst är allt nu inkopplat även om allt fortfarande är en enda stor sladdhärva. Nästa gång blir alltså förhoppningsvis första hela bryggningen med pump!
